Jak podał GUS, w końcu 2018 roku liczba ludności Polski wyniosła 38411 tys. - o ok. 22 tys. mniej niż w końcu 2017 roku. "Przebieg zjawisk demograficznych w 2018 roku nie uległ zmianie w stosunku do obserwowanego przez minione 7 lat. Liczba ludności zmniejsza się począwszy od 2012 r. (z wyjątkiem nieznacznego wzrostu – o niespełna 1 tys. – w 2017 r.). Na zmiany w liczbie ludności w ostatnich latach wpływ ma przede wszystkim przyrost naturalny, który pozostaje ujemny począwszy od 2013 r." - napisał w raporcie urząd.

W 2018 r. zarejestrowano 388 tys. urodzeń żywych. To oznacza, że po dwóch latach wzrostu liczba urodzeń spadła o prawie 14 tys. W ubiegłym roku zmarło ponad 414 tys. osób.
Liczba dzieci w wieku poniżej 15 lat wyniosła prawie 5,9 mln - wzrosła o 41 tys. w stosunku
do poprzedniego roku. "Niezmiennie rośnie grupa osób w wieku 65 lat i więcej – w 2018 r. zwiększyła się o 212 tys. osób do wielkości ponad 6,7 mln. Udział ludności tej grupy wieku w ogólnej populacji jest określany wskaźnikiem starości i w 2018 r. wyniósł 17,5 proc. (w 1990 r. osoby w starszym wieku stanowiły 10 proc. ludności)" - napisał GUS.
W raporcie podkreślono też, że obecnie najmłodszą strukturą wieku charakteryzuje się województwo pomorskie. Mediana wieku mieszkańców tego województwa wyniosła niespełna 40 lat, udział osób w wieku 65 lat i więcej to 16,4 proc., a odsetek dzieci (0-14 lat) – 16,7 proc. Dla Polski te wskaźniki to odpowiednio: prawie 41 lat, 17,5 proc. i 15,3 proc.. Jak dodał GUS, "bardzo zbliżona (do pomorskiego) struktura wieku cechuje także woj. małopolskie i wielkopolskie".

Według urzędu najgorzej pod względem struktury wieku jest w województwach opolskim, świętokrzyskim i łódzkim. W tych przypadkach mediana wieku to 42-43 lata, udział osób w wieku powyżej 65 lat to 19-19,5 proc., a odsetek dzieci to około 14 proc.